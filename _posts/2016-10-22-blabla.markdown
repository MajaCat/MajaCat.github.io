---
layout: post
title:  "Bodi svoj"
date:   2016-10-22 10:53:29 +0200
categories: motivacija
---
Hoy hello,
Kako se počutiš danes? Si tako kot jaz utrujen in izmučen od dela, saj si bil cel dan v pisarni / na terenu / na faksu in si prišel še malo prescrolat FB, da bi videl, če je tukaj kaj novega?

V življenju tako nič več ne dogaja. Vsi dnevi postajajo enaki, zjutraj vstaneš, greš v službo, oddelaš svoje, prideš domov, se dobiš s kolegi, če je sreča,pred spanjem še malo vzdihuješ v postelji s svojo drago / gim. Hja, saj, kaj pa še hočemo od življenja?

Veliko!

Si v zadnjem času storil kaj novega, kaj zares tvojega, kaj, česar si pravzaprav želiš že zelo dolgo? Se še spomniš občutka, ko ti po želodcu plapolajo metuljčki in si ves mravljinčen od vznemirjenja? Po žilah ti teče kri tako hitro, da ti utripajo žile in nasmeh do ušes dokazuje, da je to zares tvoja stvar.

Zares tvoja stvar. Počakaj, da se usede ta stavek. 

Morda je čas, da pogledaš okrog sebe. Ljudje, ki te obkrožajo. So res 'tvoji' ljudje? Ti dokazujejo, da te cenijo in spoštujejo. Se ob njih počutiš prijetno, sproščeno, te naredijo bolj 'tebe'? Spodbujajo tvoje pozitivne lastnosti in te podpirajo, ti prigovarjajo, da vztrajaj pri stvareh, ki so dobre zate in so ti pisane na kožo? Prideš po druženju z njimi domov poln energije in zagona?

Kaj pa stvari, ki jih počneš? Delovno mesto, hobiji, s čim si napolniš dneve in kakšna je tvoja dnevna rutina. Ali je v dnevu kaj takega, česar se zares veseliš. Ali je kaj takega, o čemer razmišljaš že par dni vnaprej in se veseliš trenutka, ko se bo končno zgodilo?

Če je tvoj odgovor ne, potem imaš veliko manevrskega prostora, da postaneš bolj zadovoljen v življenju. Kajti ideje so v tebi, če si to priznaš ali ne. Včasih jih zaslutiš, zamahneš z roko in si rečeš, da tako ali tako niso uresničljive. Ampak so!

Morda ne bo lahko, morda bo zahtevalo nekaj prilagajanja tukaj in malo dodatnega truda tam. Morda bo zahtevalo veliko. Ampak uresničljivo je. In spremenilo bo tvoje življenje. Zato nehaj omahovati in se končno odloči za tisti tečaj slikanja. Ali pa kupi karto in odpotuj v tisto mesto, ki te skrito že tako dolgo kliče k sebi. 

Včasih začutiš, da je neka stvar 'tvoja', ker tudi je. Notranji glas ima vedno prav in življenje postane veliko bolj prijetno, če mu slediš. Morda bolj naporno, nepredvidljivo in razburljivo, a prav zato tudi bolj prijetno. Prav v takih trenutkih se dogaja rast. Na kreativnem, idejnem, poslovnem področju, kjer se iskri od 'tvojosti'. 

Ko boš bolj 'tvoj', se boš bolje počutil v svoji koži, zaradi česar se bodo drugi bolje počutili okrog tebe. Odločitve povzročijo dejanja, ta postanejo vedenje in sčasoma je drugačen cel tvoj svet. Kar pomembne so, te odločitve. A nikdar jih ne obžaluj, kajti tudi slabe ti prinašajo lekcije in izkušnje. 

Imej lep dan in danes sprejmi tisto odločitev ;-)

Poljubčki,
M
